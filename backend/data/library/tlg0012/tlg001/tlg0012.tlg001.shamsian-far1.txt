1.s1 غضب آخیلئوس، پور پلئوس را بسرای، ای الهه؛
1.s2 [غضب] ویرانگری که آخاییان را رنج‌های بی‌شمار آورد
1.s3 و بسیار روان‌های دلیرِ پهلوانان را به هادس افکند،
1.s4 و آنان را خرده‌طعمه‌هایی برای تمام سگان و پرندگان می‌ساخت،
1.s5 و اراده‌ی زئوس به فرجام می‌رسید؛
1.s6 از آن هنگام که نخست آن دو، پور آترئوس، شهریار مردان، و آخیلئوس خدای‌گون، عنادورزان، کناره گرفتند.
1.s7 پس کدامین خدایان آن دو را عنادورزانه در رزمیدن آورد ؟
1.s8 پسر لتو و زئوس،
1.s9 چرا که او، خشمگین بر پادشاه، بیماری سختی در لشکر برانگیخت
1.s10 و مردمان هلاک می‌شدند؛ از آن رو که پورِ آتْرِئوس آن خروسِس کاهن را بی‌احترام کرد،
1.s11 چرا که او[خروسس] سوی ناوهای تیزروی آخاییان رفت تا دخترش را آزاد سازد، و جان‌بهای بی‌اندازه می‌برد، بَساک آپولونِ دورتیر‌انداز در دست گرفته بر عصای‌ شاهیِ زرین،
1.s12 و همه‌ی آخاییان را التماس می‌کرد و بیشتر دو پورِ آترئوس را، آن دو فرمانده‌ی مردمان:
1.s13 پوران آترئوس و دیگر آخاییان نیک‌زره‌پوشیده، بادا که خدایانِ دارای سراهای المپی به شما [رخصتِ] غارت کردن شهرِ پْریام و نیک به خانه بازآمدن را بدهند؛
1.s14 اما باشد که فرزند عزیز مرا رها کنید، و این جان‌بها را بپذیرید، به حرمت پسر زئوس، آپولون دورتیرانداز.
1.s15 آنگاه تمام آخاییانِ دیگر، هم [درباره‌ی] گرامی داشتن راهب و هم پذیرفتن جان‌بهای درخشان بانگ رضایت برآوردند؛
1.s16 باری آگاممنون، پور آترئوس را در دل خشنودی نبود؛
1.s17 دگر ظالمانه [خروسس را] معزول می‌داشت
1.s18 و با کلام قاطع فرمان می‌داد:
1.s19 ای پیرمرد، مگر من کنار ناو‌های میان‌تهی به تو نرسم. چه هم‌اکنون درنگ کرده یا بعدتر باز آمده، اینک عصای‌ شاهی و بساک خداوند تو را حفظ نکند؛
1.s20 و من دخترت را رها نخواهم کرد
1.s21 تا او را پیری‌ سر رسد، در خانه‌ی ما در آرگوس، دور از وطنش، رج‌زنان بر دار [بافندگی] و شریک بستر من؛
1.s22 دگر برو،
1.s23 مرا برانگیخته مکن، تا امن‌تر بازگردی.
1.s24 چنین می‌گفت،
1.s25 و آن پیرمرد ترسید
1.s26 و فرمان را اطاعت می‌کرد،
1.s27 و خاموش کنار ساحل دریای خروشان روان گشت.
1.s28 آنگه آن پیرمرد، روان سوی دوردست‌ها، شهریار آپولون را، همو که لِتوی نیک‌گیسو زاد، بسی فرا می‌خواند:
1.s29 مرا بشنو، ای سیمین‌کمان، ای که خروسه را و کیلای مقدس را پناه داده‌ای و بر تِنِدوسْ توانمندانه شهریاری،
1.s30 ای اِسْمینتئوس، اگر گاه بر معبدی برای خشنودی تو بام ساختم و یا اگر گاه برای تو ران‌های پیه‌اندود گاوان و بزان را یکسره سوزاندم، این آرزوی مرا برآورده کن:
1.s31 بادا که داناییان تاوان اشک‌های مرا با تیرهای تو دهند.
1.s32 دعاکنان چنین ‌می‌گفت
1.s33 و آپولون فویْبوس او را می‌شنید.
1.s34 با دلی خشمگین، کمان و تیردان دوسرپوشیده بر دوش گرفته، از بلندای المپ پایین آمد؛
1.s35 هنگامی که خود حرکت کرد تیرها بر شانه‌های آن خشمگین [به هم خورده] به صدا درآمدند
1.s36 و او همچون شب می‌آمد.
1.s37 آنگاه دور از ناوها نشست،
1.s38 و تیری به میان انداخت؛
1.s39 بانگ کمان سیمین، سهمگین بود.
1.s40 نخست پی قاطران و سگانِ چابک می‌تاخت
1.s41 اما سپس تیری بُرنده سوی خود آنان انداخته و به هدف می‌زد،
1.s42 و هیمه‌‌های آتشِ اجساد، پرازدحام، بی‌وقفه می‌سوختند.
1.s43 خدنگ‌های خداوند نه روز بر فراز لشکر می‌رفت
1.s44 و در [روز] دهم آخیلئوس مردم را به مجمع فرا خواند،
1.s45 چرا‌ که الهه‌ی سپیدبازو، هرا، [چنین] به دلش انداخته بود،
1.s46 زیرا نگران داناییان می‌بود، از آن رو که مردن‌شان را می‌دید.
1.s47 سپس هنگامی که آنان گرد هم آمدند و انجمن شدند، آخیلئوس تیز پا برخاسته میان آنان گفت:
1.s48 ای پور آترئوس، اکنون گمان می‌کنم که ما، پس رانده شده، دوباره به خانه باز خواهیم گشت، اگر باشد که از مرگ بگریزیم آنگاه که جنگ و طاعون با هم آخاییان را در هم شکند.
1.s49 دگر بیایید، از پیشگو یا قدیس و یا از خواب‌‌گزاری جویا شویم، چرا که رویا از زئوس است. باشد که او بگوید که چرا آپولون فویبوس چنین خشمگین بود؛ آیا او از نیایش و یا قربانی شکوه می‌کند و یا به طریقی دود پیه گوسفندان و بزان بی نقص را دیده است و می‌خواهد بلا را از ما بگرداند.
1.s50 همانا او چنین گفته، سپس بر جای نشست؛
1.s51 و کالخاس، پور تِستور، چه بسا بهترین تعبیرگران پرندگان، از میان‌شان برخاست، او که دانسته بود چه هست و چه خواهد بود و پیشتر بوده است؛ و از طریق نیروی پیشگویی‌ خویش، آن که آپولون فویبوس به او اعطا کرد، ناو‌های آخاییان را سوی ایلیوس هدایت کرد.
1.s52 او، نیک اندیشیده در میان‌‌شان سخن راند و گفت:
1.s53 ای آخیلئوس، محبوب زئوس، مرا  به سخن گفتن از غضب آپولون، شهریار دورتیرانداز، فرمان می‌دهی؛
1.s54 پس من تو را خواهم گفت:
1.s55 تو نیز واقف باش
1.s56 و مرا سوگند خور که به راستی مرا با سخنان و با دستانت قاطعانه یاری خواهی داد،
1.s57 چرا که گمان می‌کنم مردی را خشمگین خواهم کرد که بسیار بر همه‌ی آرگیوس‌ها قدرت دارد و آخاییان از او فرمان می‌برند،
1.s58 زیرا پادشاه آنگاه که بر مردی پست‌تر خشم گرفته باشد قدرتمندتر[می‌گردد]،
1.s59 از آن رو که حتی اگر خشم خود را همان‌روز فرو خورد، دگر از آن پس در سینه‌ی خویش کینه‌ای دارد تا آنکه به فرجامش رساند؛
1.s60 پس تو ابراز دار اگر مرا محافظت خواهی کرد.
1.s61 و آخیلئوس تیز پا، در پاسخ او را خطاب کرد:
1.s62 بس شهامت یافته و الهام را بگو، آن چه که دانسته‌ای،
1.s63 چرا که قسم به آپولون، محبوب زئوس، همو که تو، ای کالخاس، دعاکنان الهام‌هایش‌ را بر داناییان آشکار می‌سازی؛ [تا] من زنده و بر زمین نظاره‌گرم، هیچ یک از داناییان جملگی کنار ناو‌های میان‌تهی بر تو دستان سنگین نخواهد کوفت، و نه حتی توگویی آگاممنون، همو که کنون مباهات می‌کند که بسا بهترینِ آخاییان است.
1.s64 و آنگاه پیشگوی پارسا، شهامت یافت
1.s65 و زبان می‌گشود:
1.s66 همانا او نه از نیایشی و نه از قربانی شکوه می‌کند، بلکه به خاطر کاهن، همو که آگاممنون بی‌احترامش کرد،
1.s67 دخترش را آزاد نکرد و جان‌بها را نپذیرفت؛
1.s68 پس از همین رو آن دورتیرانداز رنج داد و همچنان خواهد داد،
1.s69 و بی شک او ویرانی ننگین داناییان را کنار نخواهد گذاشت تا هنگامی که آن دختر تیزچشم را  بی‌قیمت و بی‌جان‌بها به پدر عزیزش بدهی، و برای خروسه قربانی مقدس برده،
1.s70 و آنگاه او را خرسند ساخته، باشد که ترغیبش کنیم.
1.s71 همانا او چنین گفت و سپس بر جای نشست،
1.s72 و آگاممنون، حاکم [سرزمین‌های] فراخ، از میان‌شان برخاست، پور آترئوس پهلوان، رنجیده،
1.s73 و دل سراسر سیاهش از غیظ بس مالامال می‌گشت،
1.s74 و دو چشمان اش به آتش فروزان مانسته بود؛
1.s75 نخست به کالخاس نگاهی ناگوار انداخته، گفت:
1.s76 ای پیشگوی بدی‌ها، حتی یک‌بار حرفی نیکو به من نگفتی.
1.s77 این بدی‌ها همواره برای پیشگویی کردن تو را در دل عزیز اند
1.s78 و هرگز نه سخنی نیکو بگفتی و نه به فرجام رساندی،
1.s79 و اکنون پیامبرانه در میان داناییان چنین سخن می‌رانی که بدین خاطر آن دورتیرانداز آنان را رنج می‌آفریند که من پذیرفتنِ جان‌بهای درخشان آن دختر، دخت‌خروسس را نخواستم، چرا که بسی بر آن شدم که خودش را  در خانه نگاه دارم،
1.s80 زیرا [او را] بر همسر رسمی‌ام، کلوتایمْنِستْرِه، ترجیح داده‌ام، چرا که  هیچ از او پست‌تر نیست، نه در اندام و قامت، و نیز نه در دل و نه  در کردار؛
1.s81 اما چنین خواهم که [او را] باز گردانم، اگر این‌طور بهتر [است].
1.s82 من بر آنم که مردم بی‌گزند بمانند، نه اینکه نابود گردند،
1.s83 از طرفی، اینک برای من پیشکشی آماده کنید، تا به تنهایی در میان آرگیوس‌ها بدون پیشکشی نباشم، زیرا سزاوار نیست؛
1.s84 چرا که همه این را می‌بینید که پیشکشی من جای دیگر می‌رود.
1.s85 و آنگاه آخیلئوسِ خدای‌گونِ تیزپا او را پاسخ داد:
1.s86 ای پور آترئوس، پرشوکت‌ترین، مال‌دوست‌ترین همگان، چگونه آخاییانِ گشاده دل تو را پیشکشی بدهند؟
1.s87 هیچ کجا اموال عمومی انبوه رهاشده‌ای نشناخته‌ایم
1.s88 و دگر آنچه از شهرها غارت کردیم، قسمت شده است،
1.s89 و مردمان را گرد آوردن آن بازپس‌گرفته‌ها سزاوار نیست.
1.s90 اکنون دگر تو آن [دختر] را پیش خداوند بفرست،
1.s91 از طرفی ما آخاییان [تو را]  سه برابر و چهار برابر تلافی خواهیم داد، اگر زمانی زئوس [رخصت] دهد که شهر نیک‌دیوارکشیده‌ی ترویا را غارت کنیم.
1.s92 و آگاممنون حاکم  در پاسخ او گفت:
1.s93 ای آخیلئوس خدای‌سان، گرچه دلیر هستی، اما این چنین [افکاری را] در ذهنت پنهان مکن، چرا که نه مرا فریب خواهی داد و نه ترغیب خواهی کرد.
1.s94 مگر می‌خواهی که درحالی‌که تو پیشکشی‌ات را داشته باشی، من بدین گونه بی‌نصیب بنشینم، که مرا به وانهادن او فرمان می‌دهی؟
1.s95 -
1.s96 باری اگر آخاییان گشاده‌دل مرا پیشکشی خواهند داد که مطابق دلم فراهم شده، به نحوی که هم‌ارزش باشد؛
1.s97 و اگر ندهند، من برای خود به چنگ می‌آورم، چه پیشکشی تو باشد، یا آیاس و یا ادیسه، به چنگ آورده، خواهم برد؛
1.s98 و آن‌کس که سویش روم، او خشمگین خواهد گشت
1.s99 و همانا دگر بار این‌ها را مرور خواهیم کرد.
1.s100 اکنون بیا، ناوی سیاه به دریای خدای‌گون بکشانیم،
1.s101 و بر آن پاروزنانی به کفایت گردآوریم
1.s102 و قربانی در آن بنهیم،
1.s103 و خودِ دخت‌ خروسس خوبرو را برنشانده،
1.s104 و یک نفر مرد رای‌زن، راهبر باشد، یا آیاس یا ایدومنئوس یا ادیسه‌ی خدای‌گون، یا تو، ای پور پلئوس، سهمگین‌ترینِ همه‌ی مردان؛ تا قربانی مقدس را ذبح کرده، او را، آن دورتیرانداز را خرسند سازی.
1.s105 و سپس آخیلئوس تیز پا قهرآلود نگریسته، به او گفت:
1.s106 هان ای جامه‌ی بی‌شرمی پوشیده، ای طمعکار، چگونه کسی از آخاییان با رغبت از سخنان تو پیروی کند، و به راهی رفته یا با مردان توانمندانه بجنگد؟
1.s107 چرا که من به خاطر نیزه‌اندازان ترویایی به اینجا برای جنگیدن نیامدم، از آن رو که برای من هیچ تقصیرکار نیستند،
1.s108 زیرا هرگز نه گله‌  و نه اسبان مرا گریزاندند و نه در فتیای جوان‌پرور و حاصل‌خیز هرگز محصولی را آسیب رساندند، چرا که بسی چیزها در میان بود، هم کوه‌های پرسایه و هم دریای خروشان.
1.s109 دگر ای بس بی‌شرم، ای سگ‌چشم، برای اعاده‌ی احترام از ترویاییان برای منلائوس و خودت همگی از تو پیروی کردیم تا تو خرسند گردی؛
1.s110 و بدین نه اعتنایی کرده
1.s111 و نه وقعی می‌نهی
1.s112 و تهدید می‌کنی که خود پیشکشی‌ مرا که برایش زحمت بسیار کشیده‌ام و پسران آخاییان به من دادند برای خود می‌بری؛
1.s113 و آنگاه که آخاییان شهر نیک‌ سامان‌یافته‌ی ترویاییان را غارت کنند هرگز پیشکشی چون آنِ تو نگیرم.
1.s114 باری بیشترِ دشواری جنگ را دستان من پیش‌می‌برند،
1.s115 و با این حال اگر هنگام تقسیم غنایم رسد تو را پیشکشی بس عظیم‌تر [است]،
1.s116 اما من [پیشکشی] اندک و عزیز بُرده، آنگاه که از جنگیدن خسته شوم سوی ناوها می‌روم.
1.s117 اکنون روانه‌ی فتیا می‌شوم، چرا که بی‌شک با ناوهای نوک‌خمیده سوی خانه بازگشتن بسی بهتر است،
1.s118 فکر نمی‌کنم [بخواهم] در اینجا بی‌احترام‌ شده، برای تو مال و ثروت بیندوزم.
1.s119 و آنگاه شهریار مردان، آگاممنون، به او جواب داد:
1.s120 بی‌شک اگر دلت [بدین سو] می‌رود، بگریز.
1.s121 من تو را التماس نمی‌کنم که به خاطر من بمانی،
1.s122 در کنار من دیگران [بسیار] اند که مرا احترام خواهند کرد و مهمتر از همه زئوس رای‌زن.
1.s123 [تو] برای من منفورترینِ شاهان زئوس‌پرورده هستی،
1.s124 چرا که عنادورزی و جنگ و نبرد تو را همیشه عزیز [بوده است].
1.s125 اگر بس قدرتمند هستی، خداوند به طریقی آن را به تو اعطا کرد.
1.s126 با ناوهای خودت و هم‌رزمان خودت سوی خانه برو و بر مورمیدون‌ها شهریاری کن،
1.s127 من به تو وقعی نمی‌نهم
1.s128 و به کینه‌‌توزی‌ات توجهی نمی‌کنم،
1.s129 اما به تو چنین اخطار خواهم داد:
1.s130 چون آپولون فویبوس دخت خروسس را از من برای خود می‌رباید، من او را با ناو‌های خودم و هم‌رزمان خودم خواهم فرستاد،
1.s131 باری من خود به استراحتگاهت رفته، دخت‌بریسئوس خوبرو را، آن پیشکشی تو را ببرم، تا خوب ببینی چقدر از تو برتر هستم، و نیز دیگری بترسد که [خود را] همچون من بداند و با من قیاس کند.
1.s132 چنین گفت
1.s133 و پور پلئوس را درد آمد،
1.s134 و در قلب اش میان سینه‌‌‌ی پرمو بین دو تصمیم مردد ماند: یا او شمشیر تیز از کنار ران بیرون کشیده، آنان را بایستاند، و خود پور آترئوس را بکشد، یا خشم فرو برده و دلش را مهار کند.
1.s135 او درحالی‌که در دل و جانش در آن [تصمیم] تعمق می‌کرد، داشت شمشیر بزرگش را از غلاف بیرون می‌کشید ، اما آتنا از آسمان آمد،
1.s136 زیرا هرا، الهه‌ی سپیدبازو، هر دو را به یک اندازه در دل دوستدار و نگران، [او را] پیش فرستاد.
1.s137 پشت سر ایستاد
1.s138 و پور پلئوس را از مو‌ی زرینش گرفت؛ تنها بر او خود را آشکار کرده،
1.s139 و هیچ یک از آن دیگران نمی‌دیدند.
1.s140 آخیلئوس حیران شد،
1.s141 برگشت
1.s142 و به‌ ناگاه آتنای پالاس را شناخت،
1.s143 و دو چشم هولناک آن [الهه] فروزان گشت.
1.s144 پس او را صدا کرده، با سخنان بالدار پیش‌ می‌خواند:
1.s145 ای فرزند زئوسِ دارنده‌ی آیگیس‌، چرا باز آمده‌ای؟
1.s146 تا گستاخی آگاممنون، پور آترئوس را ببینی؟
1.s147 دگر به تو خواهم گفت
1.s148 آنچه گمان می‌کنم به انجام خواهد رسید:
1.s149 که با جسارتش به زودی جان [خود] را از میان ببرد.
1.s150 آنگاه آتنا، الهه‌ی درخشان‌چشم او را گفت:
1.s151 من از آسمان آمدم تا غیظ تو را پایان دهم، اگر فرمان بری،
1.s152 و الهه‌ی سپیدبازو، هرا، هر دو را به یک اندازه در دل دوستدار و نگران، مرا پیش فرستاد.
1.s153 دگر بیا و از عنادورزی دست بردار،
1.s154 و شمشیر در دستت را مَکِش،
1.s155 بلکه همانا با سخنانت او را بیم ده که چگونه خواهد بود؛
1.s156 چرا که من چنین می‌گویم،
1.s157 و بی‌شک آن [چه می‌گویم]  به انجام خواهد رسید.
1.s158 و آنگاه به خاطر همین گستاخی تو را سه چندان هدایای درخشان خواهد بود،
1.s159 تو اما خویشتن‌داری کن،
1.s160 و از من فرمان بر.
1.s161 و در پاسخ آخیلئوس تیز پا او را گفت:
1.s162 ای الهه، گرچه در دل بسی خشمگین گشته [ام]، بایستی سخن هر دوی شما را پاس داشت؛
1.s163 زیرا چنین بهتر [است].
1.s164 آن کس که از خدایان فرمان برد، او را چه بهتر می‌شنوند.
1.s165 [چنین] گفت
1.s166 و دست سنگین بر قبضه‌ی سیمین گذاشت،
1.s167 شمشیر بزرگ به غلاف باز فرو برد،
1.s168 و از فرمان آتنا نافرمانی نکرد؛
1.s169 همو که [دگر] به المپ رفته بود، به سراهای زئوس دارنده‌ی آیگیس‌، نزد دیگر ایزدان.
1.s170 اما پور پلئوس دگرباره با سخنان ناگوار پور آترئوس را خطاب کرد،
1.s171 و هیچ از خشمش دست برنداشت:
1.s172 ای می‌خواره، که چشم سگ و قلب آهو داری، نه هرگز در جنگ کنار مردم زره پوشیدن را در دل تاب آورده‌ای و نه با شایسته‌ترین‌های آخائیان به کمینگاهی رفتن را،
1.s173 و این تو را همچون مرگ است.
1.s174 بی‌شک تو را مطلوب‌تر است هدیه‌های آن کس را که در لشکر گسترده‌ی آخاییان در برابر تو [چیزی] گوید بربایی.
1.s175 ای شاه مردم‌خوار، که بر بی‌مقداران شهریاری می‌کنی،
1.s176 بی‌شک، ای پور آترئوس، باشد که اکنون برای آخرین بار درشتی کرده‌ باشی.
1.s177 پس به تو می‌گویم
1.s178 و بر سوگندی عظیم قسم خواهم خورد؛
1.s179 قسم بر این عصای شاهی،  که هرگز برگ‌ و شاخه‌ نخواهد داد، از آن هنگام که نخست در کوه‌ها از کنده‌اش جدا شده است و باز جوانه نخواهد زد،
1.s180 چرا که [تیغ] مفرغ، هم برگ‌ و هم پوست را از گرداگردش برکند.
1.s181 اکنون اما آن را پسران آخائیان در دست می‌گیرند، آن قانون‌گزاران که از رسوم با نام زئوس دفاع می‌کنند،
1.s182 و این تو را سوگندی عظیم خواهد بود.
1.s183 بی‌شک زمانی نیازِ به آخیلئوس سراغ جملگیِ پسران آخائیان خواهد آمد،
1.s184 و آنگاه حتی زاری‌کنان نخواهی توانست وقتی به دست هکتور خونخوار، مرده بیفتند بسیاری را حفظ کنی؛
1.s185 و تو، خشمگین، قلب [خود] را از میان خواهی درید، که چرا بهترین آخائیان را هیچ  سزا ندادی.
1.s186 پور پلئوس چنین گفت،
1.s187 و عصای شاهی گل‌میخ زرین کوبیده را بر زمین انداخت،
1.s188 و خود نشست؛
1.s189 و از سوی دگر پور آترئوس در غضب می‌شد
1.s190 و در میان آنان نِسْتور خوش آوا، سخن‌دان شیوای پولسیان، برخاست و از زبان او نوایی شیرین‌تر از شهد جاری گشت.
1.s191 اینک همانا بر او دو نسل از آدمیان میرا به زوال رفته است، نخست آنان که هم‌زمان با او بالیده بودند، و نیز [آنان که] در پولس مقدس زاده شده بودند ،
1.s192 و میان سومین [نسل] شهریاری می‌کرد.
1.s193 او، نیک اندیشیده در میان‌‌شان سخن راند و گفت:
1.s194 دریغا! به راستی اندوهی عظیم بر سرزمین آخایی می‌آید
1.s195 و بی‌شک پریام و فرزندان پریام به وجد خواهند آمد و دیگر ترویاییان در دل بسی شاد خواهند گشت اگر همه‌ی این‌ها را [درباره] جدال شما دو نفر بدانند، شما که در رای‌زنی و در رزمیدن از داناییان بالاتر هستید؛
1.s196 اما [مرا] اطاعت کنید،
1.s197 زیرا هر دو از من جوان‌تر هستید؛
1.s198 چرا که من پیش از این با مردانی حتی بهتر از شما همنشین بودم،
1.s199 و آنان هرگز مرا سبک نمی‌کردند.
1.s200 باری هنوز مردانی چنین ندیدم، و دگر نبینم امثال پیریتوس و دروآس، چوپان مردمان و کاینئوس و اکسادیوس و پلوفموس خدای‌وار، و تسئوس پور آیگئوس، همتای نامیرایان.
1.s201 آنان قدرتمندترین مردان بالیده بر زمین بودند،
1.s202 [آنان] قدرتمندترینان بودند
1.s203 و با قدرتمندترینان می‌رزمیدند،
1.s204 و سنتورهای کوه‌نشین را سرسختانه نابود ساختند.
1.s205 همانا من با آنان هم‌سخن بودم، از پولس آمده، از دوردست، از سرزمینی دور،
1.s206 چرا که آنان خود [مرا] فراخواندند؛
1.s207 و من خود به تنهایی می‌رزمیدم،
1.s208 و با آنان هیچکس از این میرایانی که کنون بر زمین هستند رزمیدن نتواند؛
1.s209 و آنان به پندهای من گوش می‌دادند
1.s210 و فرمانم را اطاعت می‌کردند.
1.s211 دگر شما نیز اطاعت کنید، چون اطاعت نیکوتر [است].
1.s212 تو گر نیک هستی، دختر او را برای خود نبر
1.s213 بلکه رهایش کن، همان‌طور که پسران آخائیان نخست به او پیشکش کردند،
1.s214 و تو، ای پور پلئوس، مخواه که در برابر شاه عناد ورزی، چرا که شاه صاحب‌عصا، همو را که زئوس ارج داد، هرگز احترامی همسان [با دیگران] قسمتش نشده است.
1.s215 گر تو قدرتمندتر هستی و تو را مادر الهه‌‌ای [بود که] زاد، باری، او هنوز برتر است، چرا که بر [مردمانِ] بیشتر شهریاری می‌کند.
1.s216 ای پور آترئوس، تو غیظ خود را پایان ده،
1.s217 همانا که من خود التماس می‌کنم که خشمت را در برابر آخیلئوس فرونشانی، او که همه‌ی آخاییان را حفاظی است بزرگ در برابر جنگ سخت.
1.s218 در پاسخ، آگاممنون فرمانروا او را گفت:
1.s219 ای پیرمرد، به راستی که تمام این‌ها را بر حق گفتی،
1.s220 باری این مرد می‌خواهد بالاتر از تمام دیگران باشد،
1.s221 می‌خواهد بر همه قدرت داشته باشد، بر همه شهریاری کند، همگان را فرمان راند؛ و می‌دانم کسی [هست] که پیروی نخواهد کرد.
1.s222 اگر خدایانِ همیشه‌ باشنده، از او نیزه‌اندازی ساختند، از این رو او را اجازه‌ی ناسزا سخن‌ گفتن نیز داده‌اند؟
1.s223 آنگاه آخیلئوس خدای‌گون حرفش را بریده، او را پاسخ داد:
1.s224 باشد که من بزدل و بی‌مقدار خوانده شوم اگر خود را در هر کار و هر آنچه بگویی به تو واگذارم.
1.s225 دیگران را چنین فرمان ده،
1.s226 اما به من دستور نمی‌دهی،
1.s227 چرا که من خود دانم که دیگر از تو اطاعت نخواهم کرد؛
1.s228 و تو را چیز دیگری می‌گویم،
1.s229 و تو [آن را] به خاطر خودت بسپار:
1.s230 من با دستانم به خاطر آن دختر با تو در رزم نمی‌شوم، نه با تو و نه با آن دیگری، چون هر [آنچه را] به من داده، برای خود بردید؛
1.s231 و باقی آنچه کنار ناو‌های تیزروی سیاه ا آن من است، هیچ یک از آنها را برخلاف میل من برنگرفته و نخواهی برد.
1.s232 بیا، خود بیاموز، باشد که اینان نیز بفهمند
1.s233 که بی‌درنگ خون تیره‌‌ی تو بر نیزه‌‌‌ام روان خواهد شد.
1.s234 آن دو این‌چنین با سخنان ناسزاوار جدل کرده، برخاستند،
1.s235 و انجمن را کنار ناو‌های آخاییان رها کردند.
1.s236 پور پلئوس با پور منویتیوس و آن هم‌رزمانش سوی استراحتگاه‌ها و ناو‌های هم‌سنگ می‌رفت،
1.s237 اما سپس پور آترئوس، ناو تیزروئی را سوی دریا پیش کشاند،
1.s238 بر آن بیست پاروزن گزید
1.s239 و در آن قربانی برای خداوند نهاد،
1.s240 و دخت‌ خروسس خوبرو را برده و بر نشاند؛
1.s241 و ناخدا، ادیسه‌ی پرنیرنگ، [بر آن] قدم در گذاشت.
1.s242 آنگاه آنان بالا رفته، راه‌های پرآب را درمی‌نوردیدند
1.s243 و پور آترئوس مردمان را به تطهیر خودشان فرمان می‌داد.
1.s244 آنان خود را تطهیر کرده،
1.s245 و ناپاکی‌هایشان را به دریا می‌انداختند
1.s246 و آپولون را کنار ساحل دریای بی‌حاصل هم از گاوان و هم از بزان قربانی بی‌نقص می‌دادند
1.s247 و بوی پیه با دودی چرخان به آسمان رسید.
1.s248 آنان این چنین  بدین امور در لشکر مشغول بودند،
1.s249 اما آگاممنون به عنادورزی که نخست  با آن آخیلئوس را تهدید کرد پایان نمی‌داد؛
1.s250 باری او هم به تالتوبیوس و هم به ائوروباتس، آن دو که پیک و پیشکار آماده به خدمت او بودند، گفت:
1.s251 به استراحتگاه آخیلئوس، پور پلئوس روید،
1.s252 با دست دخت‌بریسئوس خوبرو را گرفته و بیاورید؛
1.s253 و اگر ندهد، من خود با مردان بیشتر آمده برای خود به چنگ آورم،
1.s254 و این او را ناگوارتر خواهد بود.
1.s255 چنین گفته، [آنان را] پیش می‌فرستاد،
1.s256 و با کلام قاطع فرمان می‌داد.
1.s257 آن دو ناگزیر کنار ساحل دریای بی‌حاصل پیش رفتند
1.s258 و به استراحتگاه و ناو‌های مورمیدون‌ها رسیدند،
1.s259 و او را نشسته کنار استراحتگاه و نیز ناو سیاهش یافتند.
1.s260 آنگاه آخیلئوس از دیدن آن دو هیچ خرسند نشد.
1.s261 آن دو، ترسان و شرمگین از پادشاه، ایستادند.
1.s262 او را نه چیزی می‌گفتند و نه چیزی می‌پرسیدند؛
1.s263 -
1.s264 اما او خود در دلش فهمید
1.s265 و دهان گشود:
1.s266 درود بر شما ای پیک‌ها، فرستادگان زئوس و مردان،
1.s267 نزدیک‌تر آیید
1.s268 ؛ برای من شما مقصر نیستید، بلکه آگاممنون [مقصر است]، او که شما را به خاطر آن دختر، دخت‌بریسئوس، پیش می‌فرستاد.
1.s269 دگر بیا، ای پاتروکلوس زئوس‌تبار، دختر را بیرون آور
1.s270 و به این دو بده تا ببرند،
1.s271 و این دو خود هم نزد خدایان فرخنده و هم نزد آدمیان میرا، و هم در برابر آن پادشاه بی‌رحم شاهد باشند، اگر زمانی باز به من نیاز شود تا آن دیگران را از ویرانی ننگین در امان دارم؛
1.s272 چرا که همانا او در دلْ نابودگرانه می خروشد
1.s273 و هیچ ندانسته است که [باید] پیش و پس را با هم دریابد، تا آخاییان کنار ناوها برای او ایمن بجنگند.
1.s274 چنین گفت،
1.s275 و پاتروکلوس هم‌رزم عزیزش اطاعت می‌کرد
1.s276 و دخت‌بریسئوس خوبرو را از استراحتگاه بیرون آورد
1.s277 و سپرد تا ببرند،
1.s278 و آن دو به کنار ناو‌های آخاییان باز می‌گشتند،
1.s279 و آن زن ناگزیر با آن دو می‌رفت.
1.s280 از طرفی آخیلئوس گریان، دور از هم‌رزمانش، خمیده بر ساحل دریای خاکستری، خیره به آب‌های بی‌پایان نشست.
1.s281 دستانش را بالا برده، بسی مادر عزیزش را فرا می‌خواند:
1.s282 ای مادر، چون مرا چنین کوته‌عمر زادی، زئوس بلند-رعد المپی مدیون‌ است که احترام مرا به دستم دهد؛
1.s283 و او کنون مرا حتی ذره‌ای اجر نداد،
1.s284 چرا که پور آترئوس، آگاممنون، فرمانروای [سرزمین‌های] فراخ، مرا بی‌احترام کرد،
1.s285 زیرا پیشکشی مرا به چنگ آورده، خود برده و نگه می‌دارد.
1.s286 اشک‌ ریزان چنین می‌گفت،
1.s287 و مادر گرانقدرش نشسته در عمق دریا کنار پدر پیرش او را می‌شنید.
1.s288 سراسیمه همچون مه از دریای خاکستری برآمد
1.s289 و سپس پیش او [که هنوز] اشک ریزان [بود]، نشست. با دستش او را نوازش کرده، صدا می کرد و سخن می‌گفت:
1.s290 فرزندم، چرا می‌گریی؟
1.s291 چه غصه‌ای به دل ات آمد؟
1.s292 بلند بگو، در ذهنت پنهان مکن، تا هر دو بدانیم.
1.s293 آخیلئوس تیز پا آهی سنگین کشیده، او را پاسخ داد:
1.s294 [خود] دانسته‌ای،
1.s295 پس چرا تمام آن را برای تو که می‌دانی بازگویم؟
1.s296 سوی تبس، شهر مقدس ائتیون، می‌رفتیم.
1.s297 آن [شهر] را غارت کردیم، و همه را به اینجا می‌آوردیم
1.s298 و پسران آخايیان آنها را میان خود به نیکی تقسیم کردند؛
1.s299 و برای پور آترئوس، دخت خروسس خوبرو را گزیدند.
1.s300 آنگاه خروسس، کاهن آپولون دورتیرانداز سوی ناو‌های تیزروی آخاییان مفرغ‌پوش آمد تا دخترش را آزاد سازد، جان‌بهای بی‌اندازه می‌برد، بساک آپولون دورتیر‌انداز در دست گرفته بر عصای‌ شاهی زرین،
1.s301 و همه‌ی آخاییان را التماس می‌کرد و بیشتر دو  پور‌ آترئوس را، آن دو فرمانده‌ی مردمان؛
1.s302 آنگاه دگر تمام آخاییان هم [درباره‌ی] گرامی داشتن راهب و هم پذیرفتن جان‌بهای درخشان بانگ رضایت برآوردند؛
1.s303 باری آگاممنون، پور آترئوس را در دل خشنودی نبود،
1.s304 دگر ظالمانه [او را] معزول می‌داشت
1.s305 و با کلام قاطع فرمان می‌داد.
1.s306 آن پیرمرد، خشمگین، باز می‌آمد،
1.s307 و آپولون او را دعا‌کنان شنید، چرا که برایش بسیار عزیز بود؛
1.s308 و تیری نحس سوی آرگیوس‌ها انداخت،
1.s309 و اکنون آن مردمان یکی پس از دیگری می‌مردند؛
1.s310 و آن  خدنگ‌های ایزد از هر سو بر لشکر گسترده‌ی آخايیان می‌تاخت،
1.s311 و پیشگو، نیک دانسته، برای ما الهامات دورتیرانداز را می‌گفت.
1.s312 من نخست فرمان دادم که بی‌درنگ از خداوند دلجویی کنیم.
1.s313 در آن هنگام خشم بر  پور آترئوس چیره شد،
1.s314 و ناگاه برخاسته سخنی تهدیدآمیز گفت که کنون به انجام‌رسیده است.
1.s315 چرا که آخاییان تیزچشم با ناوی تیزرو او را سوی خروسس می‌فرستند،
1.s316 و شهریار را هدیه‌ها می برند.
1.s317 کنون پیک‌ها آمدند و او را، آن دختر بریسئوس را، همو که پسران آخاییان به من دادند، از استراحتگاه بردند؛
1.s318 باری، تو اگر می‌توانی، فرزند نیکویت را حمایت کن،
1.s319 به المپ رفته، زئوس را بطلب، همانا اگر هرگز با سخن و یا با عملی دل زئوس را شاد کردی؛
1.s320 چرا که بارها تو را در تالارهای پدرت شنیدم، آنگاه که مباهات‌کنان می‌گفتی پور خرونوس تاریک‌ابر را به تنهایی در میان نامیرایان از ویرانی ننگین در امان داشتی، آنگاه که دیگر المپیان، هرا و پوسیدون و نیز آتنای پالاس، می‌خواستند او را ببندند؛
1.s321 اما تو، ای الهه‌، آمده و او را از بند رهاندی، بی‌درنگ آن صدبازو را به المپ افراشته فراخواندی، همو که خدایان، بریارئوس  و همه‌ی مردان آیگایون می‌خوانند،
1.s322 چرا که او در زور از پدر خود نیز برتر [است].
1.s323 سپس او کنار پور خرونوس و مسرور از ارج او، نشست.
1.s324 ایزدان فرخنده از ترس  او چندک زده
1.s325 و دگر [زئوس را] نبستند.
1.s326 کنون اینها را به یاد او آورده، کنارش نشین و زانوانش را بگیر، بلکه به طریقی یاری رساندن به ترویاییان‌ را بخواهد و آن آخاییان را بر پاشنه‌ی کشتی و گرداگرد دریا در هم کوفته، بُکشد، تا همگی از پادشاه‌شان بهره برند؛ و پور آترئوس، آگاممنون، فرمانروای [سرزمین‌های] فراخ، به بلاهت خود پی برد که بهترین آخاییان را اجر نداد.
1.s327 و آنگاه تتیس، اشک ریزان، او را پاسخ داد:
1.s328 آه ای کودک من، چرا تو را به نحسی زاده و می‌پروردم؟
1.s329 ای کاش چنین می‌بود که بی اشک و بی اندوه کنار ناوها می‌ماندی، در‌حالی‌که اکنون تو را قسمت [عمری] چنین کوتاه [است] و نه چندان بلند.
1.s330 و اکنون هم جوان‌مرگ و هم سرگشته میان همگان می‌گشتی؛
1.s331 پس تو را برای قسمتی شوم در تالارها زادم.
1.s332 من خود به المپ برف‌گرفته می‌روم تا این سخن تو را به زئوس رعد افکن گویم، بلکه ترغیب گردد.
1.s333 باری، تو اکنون کنار ناو‌های تیزرو نشسته، بر آخاییان غضب گرفته، و یکسره از جنگ حذر کن؛
1.s334 -
1.s335 چرا که زئوس دیروز همراه اتیوپیاییان پارسا برای جشنی سوی اقیانوس رفت
1.s336 و خدایان همگی با او همراه شدند،
1.s337 اما در روز دوازدهم به المپ باز خواهد آمد ،
1.s338 و در آن هنگام به خاطر تو سوی سرای کف-مفرغین زئوس می‌روم،
1.s339 به زانوی او افتاده،
1.s340 و دانم که او را ترغیب خواهم کرد.
1.s341 آنگاه چنین گفته برفت
1.s342 و او را همان‌جا رها کرد، خشمگین در دلش به خاطر [آن] زن نیک‌اندام، همو که بر خلاف میلش با زور از او گرفتند.
1.s343 در همان حال ادیسه، قربانی مقدس برده، سوی خروسه می‌آمد
1.s344 و آنگاه که آنان به میان بندر بس ژرف رسیدند، بادبان‌ها را برچیده، و در ناو سیاه نهادند؛
1.s345 دکل را نزدیک آورده، شتابان با ریسمان بر پایه‌اش فرو کشیدند
1.s346 و ناو را با پارو سوی لنگرگاه پیش راندند.
1.s347 لنگرها را بیرون انداخته،
1.s348 و ریسمان‌های پاشنه‌ی کشتی را بربستند
1.s349 و خود سوی کرانه‌ی دریا بیرون می‌آمدند؛
1.s350 قربانی را برای آپولون دورتیرانداز بیرون آوردند،
1.s351 دخت‌ خروسس از ناو دریاپیما بیرون آمد؛
1.s352 و آنگاه ادیسه پرنیرنگ، او را سوی محراب آورده، در دستان پدر عزیزش می‌نهاد
1.s353 و او را گفت:
1.s354 ای خروسس! آگاممنون، شهریار مردان، مرا پیش فرستاد تا هم فرزند تو را آورده و هم قربانی مقدس را به خاطر داناییان برای فویبوس ذبح کرده، بلکه از شهریار دلجویی کنیم، همو که کنون آرگوسیان را مصیبت‌های پر سوگ فرستاد.
1.s355 چنین گفته، [دختر را] در دستانش می‌نهاد،
1.s356 و او خرسند گشته، فرزند عزیزش را پذیرا شد.
1.s357 بی‌درنگ قربانی مقدس را برای آن خدا به ترتیب پیرامون محراب نیک‌ساخته ایستاندند،
1.s358 دست‌هایشان را تطهیر کردند، و آنگاه بلغور جو بالا بردند؛
1.s359 و در میان‌شان، خروسس دست‌ها را بالا برده و بلند دعا می کرد:
1.s360 مرا بشنو، ای سیمین‌کمان، ای که خروسه را و کیلای مقدس را پناه داده‌ای و بر تندوس توانمندانه شهریاری؛
1.s361 به راستی که پیش از این مرا دعاکنان شنیدی،
1.s362 و مرا احترام کردی و مردم آخایی را بس آشفتی.
1.s363 هم‌اکنون نیز این آرزوی مرا برآورده کن:
1.s364 اینک نیز داناییان را از ویرانی ننگین در امان دار.
1.s365 دعاکنان چنین گفت
1.s366 و آپولون فویبوس او را شنید.
1.s367 سپس هنگامی که دعا کردند و  بلغور جو افشاندند، نخست [سر قربانی را] پس کشیدند، ذبح کردند و پوست کندند و ران‌ها را جدا کرده، در پیه دو لایه شده پوشاندند
1.s368 و گوشت خام را بر آن‌ [ران‌ها] قرار دادند؛
1.s369 و آن پیرمرد بر سیخ آتش می‌زد،
1.s370 و بر [آنها] شراب تابان می‌ریخت،
1.s371 و جوانان کنار او چنگال‌های پنج‌شاخه در دست می‌گرفتند.
1.s372 سپس هنگامی که دو ران [قربانی] تماما سوخت و اندرونه‌ها را خوردند، باقی را تکه کردند و سپس از دو سو به سیخ زدند، ماهرانه کباب کردند، و همه را برای خود پایین کشیدند.
1.s373 پس هنگامی که کار خود را متوقف کردند، ضیافتی برپا ساختند و جشن می‌گرفتند و دل‌شان در آن ضیافت برابر هیچ کم نمی‌داشت.
1.s374 دگر آنگاه که از میل به خوردنی و نوشیدنی رها شدند، پسران قدح‌ها را لبالب از باده پر کردند، سپس ساغرریزی را آغاز کرده و بین همه تقسیم کردند،
1.s375 و آنان تمام روز با رقص و آواز خداوند را خشنود می‌ساختند؛ پسران آخاییان آن دورتیرانداز را ستوده، سرود‌های آپولونی زیبا می‌سرودند،
1.s376 و او شنیده، دلش خشنود می‌گشت.
1.s377 و وقتی خورشید پایین رفت و غروب سر رسید، آنگاه کنار ریسمان‌های ناوها به خواب رفتند؛
1.s378 و وقتی پگاه انگشت گلگون نوزاده پدیدار شد، در آن هنگام سوی لشکر گسترده‌ی آخاییان رهسپار می‌گشتند.
1.s379 آپولون دورتیرانداز آنان را بادی موافق می‌فرستاد،
1.s380 و آنان دکل را ایستانده و بادبان‌های سفید را گستردند.
1.s381 باد میانه‌ی بادبان‌ها را برآورد،
1.s382 و موجِ خیزان در دو سوی دماغه‌ی ناو روان سخت می‌خروشید،
1.s383 و آن [ناو] مسیرش را درنوردیده، بر موج می‌رفت.
1.s384 پس هنگامی که به لشکر گسترده‌ی آخاییان رسیدند، آنان ناو سیاه را به خشکی بر بالای ساحل کشانده، و تیرک‌های بلند را به زیرش گستردند
1.s385 و خود میان استراحتگاه‌ها و ناوها متفرق می‌شدند.
1.s386 در همان حال او، پسر زئوس‌تبار پلئوس، آخیلئوس تیز پا، کنار ناو‌های تیزرو نشسته، غضب می‌کرد.
1.s387 نه هرگز سوی مجمع شوکت‌آفرین می‌رفت و نه حتی به جنگ؛
1.s388 بلکه قلب عزیزش را می‌پژمرد، آنجا مانده،
1.s389 و هیاهو و جنگ را آرزو می‌کرد.
1.s390 باری هنگامی که پس از آن دوازدهمین پگاه برآمد، آنگاه خدایان همیشه باشنده، همه با هم سوی المپ آمدند،
1.s391 و زئوس رهبری می‌کرد.
1.s392 تتیس درخواست فرزند خویش را از یاد نبرده بود؛
1.s393 دگر او از موج دریا برآمد
1.s394 و سپیده‌دم سوی آسمان عظیم و المپ بالا رفت.
1.s395 پور تیزبین خرونوس را نشسته بر بالاترین قله‌ی المپ چندفراز دور از دیگران یافت؛
1.s396 و آنگاه در برابر او نشست،
1.s397 و با دست چپ زانوانش را گرفت،
1.s398 و سپس با دست راست زیر چانه‌اش را گرفته، ملتمسانه زئوس شهریار، پور خرونوس را گفت:
1.s399 ای زئوس پدر، اگر هرگز در میان نامیرایان با سخن و یا با عمل تو را یاری دادم، این آرزوی من را برآورده کن.
1.s400 پسر مرا محترم گردان، همو که جوان‌مرگ‌ترینِ دیگران می‌گشت؛
1.s401 اما اکنون شهریار مردان آگاممنون او را بی‌احترام کرد،
1.s402 چرا که پیشکشی‌اش را ربوده، گرفته و خود می‌برد.
1.s403 باری، همانا تو، ای زئوس المپی رای‌زن، او را سزا ده، چندی ترویاییان را قدرت پیش بنه
1.s404 تا بلکه آخاییان پسر مرا اجر داده و او را با احترام بزرگ دارند.
1.s405 چنین گفت،
1.s406 و زئوس اَبْرگردآور او را هیچ پاسخی نداد،
1.s407 بلکه چندی خاموش نشست،
1.s408 و آنگاه تتیس زانوانش را در گرفت و چنان چنگ‌ زده، درمی‌آویخت،
1.s409 و باز دوباره طلب می‌کرد:
1.s410 همانا با من عهدی وفادارانه ببند، و اشارتی کن و یا نپذیر، چرا که تو را هیچ ترسی [نیست]، بلکه من نیک بدانم این‌چنین بی‌احترام‌ترین خدا میان همگان هستم.
1.s411 و زئوس ابرگردآور بسی لبریز از خشم او را پاسخ داد:
1.s412 بی‌شک این کارها هلاکت‌بار [است]؛ و مرا به جدال کردن با هرا برمی‌انگیزی که مرا با سخنان ملامت‌بار خشمگین گرداند،
1.s413 و حتی همواره این گونه در بین خدایان نامیرا مرا سرزنش می‌کند
1.s414 و به من می‌گوید که ترویاییان را در نبرد یاری می‌کنم.
1.s415 باری، تو اکنون دگر بازگرد، تا هرا چیزی نفهمد،
1.s416 و من در این امور نظر خواهم کرد تا به سرانجام رسانم.
1.s417 اکنون بیا، تو را با سر اشارتی خواهم کرد تا ترغیب گشته باشی،
1.s418 چرا که این از سوی من در میان نامیرایان بزرگترین نشان [است]،
1.s419 زیرا آنچه که با سر اشارت کنم نه از سوی من پس گرفته [می‌شود] و نه دروغین و نه بی‌سرانجام [است].
1.s420 پور خرونوس [چنین] گفت
1.s421 و با ابروان سیاهش اشارتی کرد؛
1.s422 آنگاه زلفان خدایگون‌ از سر شهریار نامیرا فرو بارید
1.s423 و المپ پهناور را به لرزه انداخت.
1.s424 آن دو چنین طرح ریخته، جدا شدند.
1.s425 آنگاه او از المپ تابناک به دریا‌ی ژرف پرید، در حالی که زئوس سوی سرای خویش [رفت]،
1.s426 و خدایان در برابر پدر، همه با‌ هم از جایگاه‌ خود برخاستند؛
1.s427 [چون او] می‌آمد، هیچ یک طاقت برجای ماندن نداشت،
1.s428 و دگر همگی در برابر او به پا خاستند.
1.s429 آنگاه او آنجا بر تخت پادشاهی نشست،
1.s430 در حالی که هرا، او را دیده، بی‌خبر نبود که تتیس سیمین‌پا، دختر پیرمرد دریا، با او نقشه‌ها ریخته است.
1.s431 بی‌درنگ زئوس، پور خرونوس را طعنه‌زنان پیش‌ می‌خواند:
1.s432 ای فریبکار، کدامینِ خدایان باز با تو نقشه‌ها ریخته است؟
1.s433 همواره دور ماندن از من و در نهان تأمل کرده، داوری کردن تو را عزیز است،
1.s434 و تا کنون هرگز مشتاقانه با من به گفتن سخنی که می‌اندیشی تن نداده‌ای؛
1.s435 و آنگاه پدر مردان و خدایان او را پاسخ می‌داد:
1.s436 هرا، به دانستن تمام اندیشه‌های من امید مدار،
1.s437 [زیرا] گرچه مرا همسری، تو را دشوار خواهد بود؛
1.s438 باری آنچه که درخور شنیدن [است]، پس نه کسی از خدایان و نه از آدمیان، پیش از تو آن را نخواهد دانست.
1.s439 اما آنچه من بخواهم به دور از خدایان به آن بیندیشم، تو درباره‌ی هیچ یک از من مپرس و جویا مشو.
1.s440 و آنگاه هرای ثور-چشم گرانقدر او را پاسخ داد:
1.s441 ای شوم‌ترین پور خرونوس، این چه سخنی[بود] که گفتی؟
1.s442 تا کنون تو را نه زیاده سوالی پرسیده و نه جویا می‌شوم،
1.s443 بلکه بس آسوده این امور را چنان که بخواهی می‌سنجی.
1.s444 اما اکنون در دل سخت ترسیده‌ام که مبادا تتیس سیمین‌پا، دختر پیرمرد دریا، تو را قانع کرده باشد؛
1.s445 چرا که سپیده‌دم کنار تو نشست
1.s446 و زانوانت را گرفت.
1.s447 می‌دانم که تو به راستی او را اشارتی کردی، که آخیلئوس را احترام دهی و بسیاری را کنار ناو‌های آخاییان نابود گردانی.
1.s448 زئوس ابرگردآور در پاسخ او را گفت:
1.s449 ای فریفته، همواره بدگمانی
1.s450 و از تو رهایی‌ام نیست،
1.s451 و این گونه نخواهی توانست کاری پیش ببری؛
1.s452 بلکه از قلب من بس دورتر خواهی بود،
1.s453 و این تو را ناگوارتر خواهد بود.
1.s454 اگر امور چنین است، برای من مطلوب خواهد بود،
1.s455 باری خاموش نشسته باش
1.s456 و فرمان مرا اطاعت کن؛ اینک چنین خدایانی که در المپ هستند، آنگاه که نزدیک آمده و دستان شکست‌ناپذیرم را بر تو بالا برم از تو حفاظت نمی‌کنند.
1.s457 چنین گفت
1.s458 و هرای ثور-چشمِ گرانقدر ترسید
1.s459 و آنگاه خمیده بر قلب مهربانش خاموش نشسته بود.
1.s460 ایزدان آسمانی در سرای زئوس لبریز از خشم گشتند
1.s461 و در میان آنان هِفایسْتوسِ ستوده‌هنر، دلجویی‌کنان از مادر عزیزش، هرای سپیدبازو، سخن گفتن آغاز می‌کرد:
1.s462 بی‌شک این کارها هلاکت‌بار و حتی تحمل‌ناپذیر خواهد بود؛ اگر شما دو نفر چنین به خاطر میرایان عناد ورزید و در میان خدایان نزاع افکنید،
1.s463 هیچ لذتی [در این] ضیافت نیکو نخواهد بود، و آنگاه آنچه بدتر [است] پیروز می‌شود.
1.s464 و من مادر را پند می‌دهم، گرچه خود اندیشمند [است]، که از پدر عزیز، زئوس، دلجویی کرده، تا پدر باز پرخاش نکند و ضیافت ما را برهم‌ نزند.
1.s465 چرا که اگر آن آذرخش‌انداز المپی بخواهد، [ما را] از جایگاه‌مان می‌راند،
1.s466 زیرا او به‌غایت برترین است.
1.s467 باری، تو با سخنانِ لطیف به او نزدیک شو
1.s468 و سپس بی‌درنگ آن المپی با ما مهربان خواهد بود.
1.s469 آنگاه چنین می‌گفت
1.s470 و بالا رفته، جامِ دودسته را در دستان مادر عزیزش می‌نهاد
1.s471 و او را گفت:
1.s472 ای مادر من، تاب بیاور
1.s473 و گرچه نگرانی، خودت را حفظ کن؛ نخواهم که تو را، گرچه عزیز هستی، جلوی چشمانم ضربت‌خورده ببینم
1.s474 و آنگاه رنجیده، هیچ نتوانم [از تو] دفاع کنم،
1.s475 زیرا رو در رو شدن با آن المپی دشوار [است]؛
1.s476 چرا که پیش از این آن بار که خواسته‌ام [از تو] دفاع کنم پای مرا  گرفته و از دروازه‌ی آسمانی بیرون انداخت.
1.s477 تمام روز روان بودم؛
1.s478 و همراه با خورشیدِ در حال غروب در لِمْنوس فرو افتادم،
1.s479 و دگر جان اندکی مانده بود.
1.s480 در آنجا مردان سینتیایی بی‌درنگ از منِ افتاده مراقبت کردند.
1.s481 چنین گفت،
1.s482 و هرا، الهه‌ی سپیدبازو لبخند زد،
1.s483 و لبخندزنان جام را از فرزندش با دست پذیرفت.
1.s484 در همان حال او برای تمام آن خدایان دیگر از چپ به راست نکتار شیرین از قدح کشیده و شراب می‌ریخت؛
1.s485 و سپس خدایان فرخنده را خنده‌ی خاموش‌نشدنی‌ برآمد، آنگاه که هفایستوس را میان سرا‌ها تکاپوکنان دیدند.
1.s486 پس از آن تمام روز تا پایین رفتن خورشید جشن گرفتند
1.s487 و دل‌شان [در آن] ضیافت برابر هیچ کم نمی‌داشت، نه چنگ بس‌زیبا را، که آپولون [به دست] می‌گرفت؛ و نه میوزها را، که به نوبت با صدای زیبایشان می‌سرودند.
1.s488 دگر آنگاه که نور تابان خورشید پایین رفت، آنها هر یک به خانه‌ رفته آرامیدند، در آنجایی که هفایستوس نامدارِ خمیده‌پا، با فهم [خویش] دانسته، برای هر یک سرایی ساخت و
1.s489 زئوس المپی آذرخش‌انداز سوی بستر خویش می‌رفت،
1.s490 آنجا که پیش از این وقتی او را خواب شیرین می‌آمد به‌ خواب می‌رفت؛
1.s491 آنجا که بالا رفته، و در کنار هرای زرین‌تاج می‌آرامید.
1.s492 -